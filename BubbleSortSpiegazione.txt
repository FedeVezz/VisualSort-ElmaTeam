Il bubble sort o bubblesort (letteralmente: ordinamento a bolle) è un semplice algoritmo di ordinamento per ordinare array. Non è un algoritmo efficiente: ha una complessità computazionale (misurata in termini di numero di confronti) O(n²); si usa solamente a scopo didattico in virtù della sua semplicità, e per introdurre i futuri programmatori al ragionamento algoritmico e alle misure di complessità. Dell'algoritmo esistono numerose varianti, per esempio lo shakersort. Come tutti gli algoritmi di ordinamento, può essere usato per ordinare dati di un qualsiasi tipo su cui sia definita una relazione d'ordine; a fini illustrativi, in questo articolo ci riferiremo all'ordinamento di un array di numeri interi.

Il nome dell'algoritmo è dovuto al fatto che, durante l'applicazione del procedimento, i valori vengono spostati all'interno dell'array con una dinamica che ricorda il movimento delle bollicine in un bicchiere di champagne. In particolare, alcuni elementi attraversano l'array velocemente (come bollicine che emergono dal fondo del bicchiere), altri più lentamente (a differenza di quanto avviene nel caso del bicchiere di champagne, tuttavia, alcuni elementi salgono ma altri scendono).